<!doctype html>
<html lang="en">
<head>
    <meta charset="UTF-8">
    <meta name="viewport"
          content="width=device-width, user-scalable=no, initial-scale=1.0, maximum-scale=1.0, minimum-scale=1.0">
    <meta http-equiv="X-UA-Compatible" content="ie=edge">
    <title>Week 2 - Javascript</title>
    <link href="index.css" rel="stylesheet">
    <link rel="stylesheet" type="text/css" href="//fonts.googleapis.com/css?family=MedievalSharp">
</head>
<body>
<script src="index.js"></script>
<article>
    <h1 id="top">Old English Passages</h1>
    <nav class="section-container">
        <h2>Contents</h2>
        <p class="contents"><a href="#heading1">Anglo-Saxon Chronicle</a></p>
        <p class="contents"><a href="#heading2">Beowulf</a></p>
        <p class="contents"><a href="#heading3">The Battle of Maldon</a></p>
    </nav>
    <section id="section1" class="section-container">
        <h3 id="heading1">Anglo-Saxon Chronicle</h3>
        <p>
            755 - Her Cynewulf benam Sigebryht his rices 7 Westseaxna wiotan for unryhtum dędum buton Hamtunscire, 7 he hæfde þa oþ he ofslog þone aldormon þe him lengest wunode, 7 hiene þa Cynewulf on Andred adræfde 7 he þær wunade oþ þæt hiene an swan ofstang æt Pryfetesflodan; 7 he wręc þone aldormon Cumbran. 7 se Cynewulf oft miclum gefeohtum feaht uuiþ Bretwalum, 7 ymb .xxxi. wintra þæs þe he rice hæfde, he wolde adræfan anne ęþeling se was Cyneheard haten, 7 se Cyneheard wæs þæs Sigebryhtes broþur; 7 þa geascode he þone cyning lytle werode on wifcyþþe on Merantune 7 hine þær berad 7 þone bur utan beeode ær hine þa men onfunden þe mid þam kyninge wærun; 7 þa ongeat se cyning þæt 7 he on þa duru eode 7 þa unheanlice hine werede oþ he on þone ęþeling locude 7 þa ut ræsde on hine 7 hine miclum gewundode, 7 hie alle on þone Cyning wærun feohtende oþ þæt hie hine ofslægenne hæfdon 7 þa on þæs wifes gebærum onfundon þæs cyninges þegnas þa unstilnesse 7 þa þider urnon swa hwelc swa þonne gearo wearþ 7 radost 7 hiera se ęþeling gehwelcum feoh 7 feorh gebead 7 hiera nænig hit geþicgean nolde. Ac hie simle feohtende wæran oþ hie alle lægon butan anum Bryttiscum gisle 7 se swiþe gewundad wæs. Þa on morgenne gehierdun þæt þæs cyninges þegnas þe him beæftan wærun þæt se cyning ofslęgen wæs þa ridon hie þider 7 his aldormon Osric 7 Wiferþ his þegn 7 þa men þe he beæftan him læfde ær 7 þone ęþeling on þære byrig metton þær se cyning ofslægen læg 7 þa gatu him to belocen hæfdon 7 þa þærto eodon 7 þa gebead he him hiera agenne dom feos 7 londes gif hie him þæs rices uþon 7 him cyþdon þæt hiera mægas him mid wæron þa þe him from noldon 7 þa cuędon hie þæt him nænig mæg leofra nære þonne hiera hlaford 7 hie næfre his banan folgian noldon 7 þa budon hie hiera mægum þæt hie gesunde from eodon 7 hie cuędon þæt tæt ilce hiera geferum geboden wære þe ær mid þam cyninge wærun. Þa cuędon hie þæt hie hie þæs ne onmunden "þon ma þe eowre geferan þe mid þam cyninge ofslægene wærun". 7 hie þa ymb þa gatu feohtende wæron oþ þæt hie þærinne fulgon 7 þone ęþeling ofslogon 7 þa men þe him mid wærun alle butan anum se wæs þæs aldormonnes godsunu 7 he his feorh generede 7 þeah he wæs oft gewundad. 7 se Cynewulf ricsode .xxxi. wintra 7 his lic liþ æt Wintanceastre 7 þæs ęþlinges æt Ascanmynster 7 hiera ryhtfęder cyn gęþ to Cerdice 7 þy ilcan geare mon ofslog Ęþelbald Miercna cyning on Seccandune 7 his lic liþ on Hreopadune 7 Beornręd feng to rice 7 lytle hwile heold 7 ungefealice 7 þy ilcan geare Offa feng to rice 7 heold .xxxviiii. wintra 7 his sunu Egferþ heold .xli. daga 7 .c. daga. Se Offa wæs Þincgferþing Þincgferþ Eanwulfing, Eanwulf Osmoding, Osmod Eawing, Eawa Pybing, Pybba Creoding, Creoda Cynewalding, Cynewald Cnebing, Cnebba Iceling, Icel Eomæring, Eomær Angelþowing, Angelþeow Offing, Offa Wærmunding, Wærmund Wihtlæging, Wihtlæg Wodening.
        </p>
        <p><a href="#top">Back to Top</a></p>
    </section>
    <section id="section2" class="section-container">
        <h3 id="heading2">Beowulf</h3>
        <p>Hwæt. We Gardena in geardagum, þeodcyninga, þrym gefrunon, hu ða æþelingas ellen fremedon. Oft Scyld Scefing sceaþena þreatum, monegum mægþum, meodosetla ofteah, egsode eorlas. Syððan ærest wearð feasceaft funden, he þæs frofre gebad, weox under wolcnum, weorðmyndum þah, oðþæt him æghwylc þara ymbsittendra ofer hronrade hyran scolde,
            gomban gyldan. þæt wæs god cyning.
            ðæm eafera wæs æfter cenned,
            geong in geardum, þone god sende
            folce to frofre; fyrenðearfe ongeat
            þe hie ær drugon aldorlease
            lange hwile. Him þæs liffrea,
            wuldres wealdend, woroldare forgeaf;
            Beowulf wæs breme blæd wide sprang,
            Scyldes eafera Scedelandum in.
            Swa sceal geong guma gode gewyrcean,
            fromum feohgiftum on fæder bearme,
            þæt hine on ylde eft gewunigen
            wilgesiþas, þonne wig cume,
            leode gelæsten; lofdædum sceal
            in mægþa gehwære man geþeon.
            Him ða Scyld gewat to gescæphwile
            felahror feran on frean wære.
            Hi hyne þa ætbæron to brimes faroðe,
            swæse gesiþas, swa he selfa bæd,
            þenden wordum weold wine Scyldinga;
            leof landfruma lange ahte.
            þær æt hyðe stod hringedstefna,
            isig ond utfus, æþelinges fær.
            Aledon þa leofne þeoden,
            beaga bryttan, on bearm scipes,
            mærne be mæste. þær wæs madma fela
            of feorwegum, frætwa, gelæded;
            ne hyrde ic cymlicor ceol gegyrwan
            hildewæpnum ond heaðowædum,
            billum ond byrnum; him on bearme læg
            madma mænigo, þa him mid scoldon
            on flodes æht feor gewitan.
            Nalæs hi hine læssan lacum teodan,
            þeodgestreonum, þon þa dydon
            þe hine æt frumsceafte forð onsendon
            ænne ofer yðe umborwesende.
            þa gyt hie him asetton segen geldenne
            heah ofer heafod, leton holm beran,
            geafon on garsecg; him wæs geomor sefa,
            murnende mod. Men ne cunnon
            secgan to soðe, selerædende,
            hæleð under heofenum, hwa þæm hlæste onfeng.
            ða wæs on burgum Beowulf Scyldinga,
            leof leodcyning, longe þrage
            folcum gefræge fæder ellor hwearf,
            aldor of earde, oþþæt him eft onwoc
            heah Healfdene; heold þenden lifde,
            gamol ond guðreouw, glæde Scyldingas.
            ðæm feower bearn forð gerimed
            in worold wocun, weoroda ræswan,
            Heorogar ond Hroðgar ond Halga til;
            hyrde ic þæt wæs Onelan cwen,
            Heaðoscilfingas healsgebedda.
            þa wæs Hroðgare heresped gyfen,
            wiges weorðmynd, þæt him his winemagas
            georne hyrdon, oðð þæt seo geogoð geweox,
            magodriht micel. Him on mod bearn
            þæt healreced hatan wolde,
            medoærn micel, men gewyrcean
            þonne yldo bearn æfre gefrunon,
            ond þær on innan eall gedælan
            geongum ond ealdum, swylc him god sealde,
            buton folcscare ond feorum gumena.</p>
            <p><a href="#top">Back to Top</a></p>
    </section>
    <section id="section3" class="section-container">
        <h3 id="heading3">The Battle of Maldon</h3>
        <p>Byrhtnoð maþelode,    bord hafenode,
            wand wacne æsc,    wordum mælde,
            yrre and anræd    ageaf him andsware:
            ‘Gehyrst þu, sælida,    hwæt þis folc segeð?
            Hi willað eow to gafole    garas syllan,
            ættrynne ord    and ealde swurd,
            þa heregeatu    þe eow æt hilde ne deah.
            Brimmanna boda,    abeod eft ongean,
            sege þinum leodum    miccle laþre spell,
            þæt her stynt unforcuð    eorl mid his werode,
            þe wile gealgean    eþel þysne,
            Æþelredes eard,    ealdres mines,
            folc and foldan.    Feallan sceolon
            hæþene æt hilde.    To heanlic me þinceð
            þæt ge mid urum sceattum    to scype gangon
            unbefohtene,    nu ge þus feor hider
            on urne eard    in becomon.
            Ne sceole ge swa softe    sinc gegangan;
            us sceal ord and ecg    ær geseman,
            grim guðplega,    ær we gofol syllon.’
            Byrhtwold maþelode,    bord hafenode
            (se wæs eald geneat),    æsc acwehte.
            He ful baldlice    beornas lærde:
            ‘Hige sceal þe heardra,    heorte þe cenre,
            mod sceal þe mare,    þe ure mægen lytlað.
            Her lið ure ealdor    eall forheawen,
            god on greote.    A mæg gnornian se ðe nu fram þis wigplegan    wendan þenceð. Ic eom frod feores;    fram ic ne wille,
            ac ic me be healfe    minum hlaforde, be swa leofan men,    licgan þence.’
            Swa hi Æþelgares bearn    ealle bylde, Godric to guþe.    Oft he gar forlet, wælspere windan    on þa wicingas, swa he on þam folce    fyrmest eode, heow and hynde —    oðþæt he on hilde gecranc. Næs þæt na se Godric    þe ða guðe forbeah.
            </p>
            <p><a href="#top">Back to Top</a></p>
        </section>
    </article>
</body>
</html>